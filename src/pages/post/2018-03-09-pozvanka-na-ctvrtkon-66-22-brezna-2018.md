---
templateKey: blog-post
title: 'Pozvánka na Čtvrtkon #66 – 22. března 2018'
image: /img/Ctvrtkon-66-Web-Cover.jpg
fbEventLink: 'https://www.facebook.com/groups/ctvrtkon/'
place: '---'
time: '2018-03-09T01:39:04+00:00'
date: '2018-03-09T01:39:04+00:00'
description: >-
    Březnový UX Čtvrtkon se ponese v duchu změn: Poprvé se bude konat v novém prostoru Dallmayr Café, dojde na něm k předání moderátorského žezla symbolicky tím, že přednášet budou oba naši...
---
**Březnový UX Čtvrtkon se ponese v duchu změn: Poprvé se bude konat v novém prostoru Dallmayr Café, dojde na něm k předání moderátorského žezla symbolicky tím, že přednášet budou oba naši Martinové a oba se navíc podělí o zkušenosti z velkých změn v jejich životě. To jediné, co se nemění, je jistota, že to zase bude super. Přijďte!**

Martin Laudát – Přechod na Mac a Sketch: Bolesti i radosti Potkat designera na přechodu, ani si ho nevšimnete.  
Potkat designera v přechodu je poměrně výjimečné.  
Ale potkat designera při přechodu z Windows na Mac a z Adobe na Sketch, to je zážitek.

Své by vám o tom mohl povídat Martin Laudát – UX designer, spolutvůrce značky Flowly a nadšený tester všech nástrojů a aplikací pro kreativce.

Jeho nadšení nedávno prošlo tvrdou zkouškou. Kvůli novému projektu přijal výzvu obrátit svůj svět vzhůru nohama – musel zahodit nedávno koupený laptop, ba i zamáčknout slzu nad licencí Creative Suite, jejíž hodnota se blíží nekonečnu.

Produkty Apple znal jen z vtipů a příběhy o jakémsi hippies hnutí, které masově opouští Photoshop, připisoval nerozvážnosti mladé generace.

Ale je to Martin, takže do toho skočil hlavou napřed.

Jak to dopadlo? Během několika týdnů vytvořil design system založený na metodice atomic designu od Brada Frosta pro produkt, který používá půlka republiky. Vdechl život microinterakcím pomocí animačního nástroje Principle a nedávno se zděšením sám sebe přistihl, jak se otočil za výlohou s iPhony.

Nestal se milovníkem Apple. Ani nevěří, že Photoshop je mrtev. Výlet na druhou stranu mu ale dal možnost srovnání, změnil jeho pracovní postup, naučil novým trikům. Stálo to hodně úsilí, trpělivosti a Siri musela snést hodně nevybíravých komentářů, než zavládl smír.

Přijďte si poslechnout Martina. Podělí se s vámi o největší faily, překvapení, zážitky a zkušenosti. Bez obalu, bez příkras.

Martin Hrabánek – Brand: Základní kámen designu Pamatujete si Martina? Byl to ten vysmátý chlapík, hyperkreativní designer z Edgedesignu, který moderoval Čtvrtkon a pokud jste chtěli, předvedl vám maurský tanec Haka.

Minule jsme se s Martinem loučili, protože se vydal za prací a novými výzvami do sousedního Rakouska, aby v Deloitte Digital ukázal, zač je toho Budějčák.

Kreativa a korporátní svět možná nezní každému jako “wunderbar und viel spaß”, ale to by nebyl Martin, kdyby věhlasný rakouský ordnung nedokázal obohatit o nakažlivou lehkost bytí a design, který se umí přizpůsobit lidem – a kdyby se sám díky novému působišti neposunul o pořádný kus dál.

Jedna z věcí, která Martina vždy bavila a kterou ted může řešit v novém měřítku, je značka – a konkrétně její působení na práci designera a jeho výstupy. Jak totiž s brandem pracovat, využít ho při rozhodování o chování a podobě uživatelského rozhraní a jak jeho nemateriální hodnotu proměnit v návrh, který srozumitelně mluví řečí své firmy – to není jen tak.

Právě o tom všem bude Martin mluvit.

Přijďte si ho poslechnout, protože pokud pracujete se značkami a máte vliv na to, jak jejich produkty předají svou myšlenku lidem, získáte odpovědi, které nejdou snadno vygooglit.

Alles klar?

Přijďte, vstupné je zdarma! **Termín:** čtvrtek 22. března 2018 od 18:00  
**Místo:** [Dallmayr Café & Bar](https://www.facebook.com/Dallmayr-caf%C3%A9-bar-702887763246547/)  
**Přihlášení:** [Na Facebooku](https://www.facebook.com/events/158640731464851/)

_Nemáte Facebook, bojujete se systémem? Dobře pro vás! Registrace není třeba, prostě doražte… Pokud Facebook máte, přihlášením nám pomůžete odhadnout návštěvnost, abychom případně změnili místo konání._

After párty bude ihned po skončení přímo v café Dallmayr.